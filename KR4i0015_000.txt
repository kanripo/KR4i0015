# -*- mode: mandoku-view; -*-
#+TITLE: 紫薇詩話
#+DATE: 2015-08-25 00:44:36.551126
#+PROPERTY: ID KR4i0015
#+PROPERTY: BASEEDITION WYG    
#+PROPERTY: JUAN 提要
<pb:KR4i0015_WYG_000-1a>¶
欽定四庫全書　　　　　集部九¶
　紫微詩話　　　　　　　詩文評類¶
　　提要¶
　　　　(臣/)等謹按紫微詩話一巻宋吕本中撰本中¶
　　　　有春秋集解己著録本中歴官中書舍人權¶
　　　　直學士院故詩家稱曰吕紫微而所作詩話¶
　　　　亦以紫微為名其中如李鼎祚易解諸條偶¶
　　　　渉經義秦觀黄樓賦諸條頗及雜文吳儔倒¶
<pb:KR4i0015_WYG_000-1b>¶
　　　　語諸條亦間雜諧謔而大致以論詩為主其¶
　　　　學出於黄庭堅嘗作江西宗派圖以庭堅為¶
　　　　祖而以陳師道等二十四人序列於下宋詩¶
　　　　之分門别户實自是始然本中雖得法於豫¶
　　　　章而是編稱述庭堅者惟范元實一條從叔¶
　　　　知止一條晁叔用一條潘邠老二條晁无咎¶
　　　　一條皆因他人而及之其専論庭堅詩者惟¶
　　　　歐陽季黙一條而已餘皆述其家世舊聞及¶
<pb:KR4i0015_WYG_000-2a>¶
　　　　友朋新作如横渠張子伊川程子之類亦備¶
　　　　載之實不専於一家又極稱李商隠重過聖¶
　　　　女祠詩一春夢雨常飄瓦盡日靈風不滿旗¶
　　　　一聫及嫦娥詩嫦娥應悔偷靈藥碧海青天¶
　　　　夜夜心二句亦不主於一格葢詩體始變之¶
　　　　時雖自出新意未嘗不兼採衆長自方回等¶
　　　　一祖三宗之說興而西崑江西二派乃判如¶
　　　　氷炭不可復合元好問題中州集末因有北¶
<pb:KR4i0015_WYG_000-2b>¶
　　　　人不拾江西唾未要曽郎借齒牙句實末流¶
　　　　相詬有以激之觀於是書知其初之不盡然¶
　　　　也王士禎古夫子亭雜録曰紫微詩話載張¶
　　　　子厚詩井丹已厭嘗葱葉庾亮何勞惜薤根¶
　　　　三韭二十七乃杲之事與元規何渉張誤用¶
　　　　而居仁亦無辨證何也今考南齊書庾杲之¶
　　　　傳杲之清貧自業食惟有韭葅&KR0682;韭生韭雜¶
　　　　菜或戲之曰誰謂庾郎貧食鮭嘗有二十七¶
<pb:KR4i0015_WYG_000-3a>¶
　　　　種則杲之但有食韭事實不云薤晉書庾亮¶
　　　　傳載亮噉薤因留白陶侃問曰安用此為亮¶
　　　　曰故可以種則惜薤實庾亮事與杲之無闗¶
　　　　此士禎偶然誤記安可反病本中失於辨證¶
　　　　乎乾隆四十一年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
